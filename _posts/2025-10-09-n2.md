---
title: "abitare"
categories:
   - diario
tags:
   - filtro
share: false
---
# abitare

## L'origine del progetto

C'è un momento che mi ha sempre affascinato: quello in cui, dopo aver fatto qualcosa, ti giri indietro a guardare e riconosci che quell'oggetto, quello spazio, quella porzione di tempo, è così perché ci sei passato. Perché hai lasciato una traccia.
Quando questa traccia non è solo tua ma di più persone, qualcosa cambia nella natura del risultato. Qsuello spazio porta i segni di più azioni intrecciate, di più attenzioni incrociate. E quando lo riascolti puoi dire: "questo ambiente suona così perché ci siamo ascoltati, perché siamo entrati in relazione."
È questo che voglio in una musica.
Cage mette in disparte il compositore per lasciare che i suoni vivano la loro vita.

---

Ogni suono ha il suo spirito, la propria vita. E questa vita, non si può pretendere di ripeterla. Essa non può mai diventare l’esempio di una vita, un esempio per un’altra vita. Quel che è vero per i suoni vale anche per gli uomini. Ed è giustamente per questo che gli uomini non sono suoni né i suoni sono uomini.

---

Io prendo questa idea e la sposto di un livello.
Il compositore - io - costruisce un sistema elettronico, un ambiente algoritmico. Ma questo ambiente deve sapersi mettere in disparte esattamente come Cage si mette in disparte. Deve lasciare che i musicisti, gli esseri umani, vivano la loro vita musicale.
L'algoritmo non deve essere protagonista. Non deve dimostrare quanto è intelligente o reattivo. Deve essere a disposizione dei musicisti come un qualsiasi strumento acustico, come lo spazio acustico è a disposizione e i musicisti devono essere a disposizione dell'ambiente. Reciprocità, non subordinazione.
Il compositore c'è, costruisce tutto il sistema. Ma costruisce qualcosa che sa ritirarsi, che sa lasciare spazio all'umanità di chi suona. L'attenzione si sposta dalle singolarità alla rete di relazioni che li tiene insieme.

## regole
Quindi questo cosa vuol dire? Va bene qualsiasi cosa? È anarchico? Si può improvvisare liberamente?
No.
Ci sono vincoli precisi e una partitura con regole definite. Ma non è una partitura tradizionale.
A prima vista potrebbe sembrare un'opera aperta dove molti percorsi sono possibili e tutti egualmente validi. Ma non è così.
L'intreccio delle relazioni è troppo denso. Ogni musicista ascolta gli altri musicisti. Ogni filtro ascolta tutti i musicisti. I filtri si ascoltano tra loro. E tutti - musicisti e filtri - usano gli stessi criteri di ascolto, gli stessi parametri per sentire cosa sta succedendo.
Sei in una rete dove ogni nodo ha lo stesso peso, la stessa importanza. Quando tutto è interconnesso così fortemente, lo spazio di manovra non è infinito. È vincolato proprio dalle relazioni.
Non puoi improvvisare liberamente ignorando gli altri. Non puoi fare gesti arbitrari, perché ogni tuo suono modifica l'ambiente, e l'ambiente modificato condiziona cosa gli altri possono fare, e quello che fanno gli altri ritorna a te.
È come un tessuto: ogni filo può muoversi, ma ogni movimento tira tutti gli altri fili connessi. Non puoi muoverti senza considerare la tensione che crei nella rete.
Richiede cura. Attenzione. Presenza. Non sto chiedendo virtuosismo tecnico nell'esecuzione. Sto chiedendo sensibilità alle relazioni che stai modificando con ogni suono che produci.
La libertà non sta nel fare quello che vuoi. Sta nell'avere cura di un ecosistema complesso di cui sei parte.
## relazioni
ma cosa significa quindi che l'algoritmo è a disposizione dei musicisti? Non che è passivo e subordinato, non aspetta di essere suonato.
L'algoritmo - il sistema di filtri - ascolta attivamente. Risponde. Si modifica. Ha un suo comportamento. Ma questo comportamento non è autonomo: dipende completamente da cosa fanno i musicisti. E cosa fanno i musicisti dipende da come risponde il sistema.
È una reciprocità vera, non una subordinazione. I musicisti sono a disposizione dell'ambiente esattamente come l'ambiente è a disposizione dei musicisti. Nessuno domina. Nessuno è protagonista. Tutti partecipano.
"A disposizione" non significa libertà anarchica per i musicisti. Significa che il sistema è progettato per amplificare e rivelare le loro relazioni, non per sostituirle con il proprio comportamento. Il sistema vincola - e vincola fortemente - ma vincola tutti allo stesso modo: musicisti e filtri usano gli stessi criteri di ascolto, hanno lo stesso peso nella rete.
L'algoritmo è l'estensione del compositore: il suo orecchio, il suo strumento, la sua presenza. Ma progettato per stare allo stesso livello di tutti gli altri.
La sfida musicale è proprio questa: scrivere un brano dove musicisti e algoritmi siano tutti in relazione allo stesso modo, senza che nessuno sia il vero soggetto. Non "i musicisti suonano e l'algoritmo risponde" (soggetto = musicisti). Non "l'algoritmo genera e i musicisti reagiscono" (soggetto = algoritmo). Ma una rete dove ogni nodo è soggetto E oggetto contemporaneamente. Tutti ascoltano, tutti rispondono, tutti modificano, tutti sono modificati.
Nessun centro. Nessun protagonista. Solo relazioni.

# Perché filtri
Ogni ambiente, ogni luogo è un filtro sonoro.
E devo chiarire subito: luogo, non spazio. Uno spazio diventa luogo quando viene delimitato, quando acquisisce caratteristiche specifiche. Questa delimitazione, questa acquisizione di carattere, è già un filtraggio. Trasformare uno spazio indifferenziato in un luogo con identità propria significa già filtrare, vincolare, dare forma.
Un filtro non è solo un ostacolo. È qualcosa che mette in relazione: il suono che entra con lo spazio che attraversa. Senza filtro, ciò che entra uscirebbe esattamente identico. Con il filtro, si trasforma. Porta i segni di ciò che ha attraversato.
In un luogo acustico, ogni oggetto agisce da filtro. Le pareti filtrano, i mobili filtrano, l'aria stessa filtra. Ogni elemento modifica la forma acustica dell'ambiente. Ogni elemento mette in relazione il suono generato con lo spazio circostante - e lo spazio con il suono.
Ogni filtro è una relazione. Ogni luogo è un filtro.
Ogni luogo è filtro rispetto allo spazio e ogni ogetto è filtro rispetto al luogo, naturalmente un oggetto non è fiiltro rispetto allo spazio perchè conidererebbe un salto di grandezza.
Quando un luogo viene abitato lo si modifica, si inseriscono oggetti al suo interno, si spostano, si cambia la sua forma, il suo timbro acustico. Cambia la sua messa in relazione con i suoni azionati al suo interno, l'impronta che agisce e timbra i suoni, così  l'ultimo stadio di storia di un luogo racchiude la stria di tutti gli stadi precedenti, ovvero la storia delle persone che lo hanno abitato e se ne sono prese cura.
Questo ho immaginato un filtro totalmente moddellabile e interattivo, nel senso che l'azione sta nel mezzo è biunivoca, il filtro viene modellato dai musiciti ma a sua volta li modella sta in ascolto ma suona esattamente come i musicisti, sono appunto in relazione.
